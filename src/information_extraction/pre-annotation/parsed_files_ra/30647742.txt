Publisher: WPROWADZENIE: Metotreksat to środek cytotoksyczny stosowany w 
białaczce oraz kilku innych typach raka, a także w mniejszych dawkach w 
chorobach autozapalnych, takich jak reumatoidalne zapalenie stawów, 
zesztywniające zapalenie stawów kręgosłupa czy łuszczyca. Antybiotyki 
makrolidowe są skuteczne przeciwko bakteriom Gram-dodatnim i Gram-ujemnym. Mają 
one również działanie przeciwzapalne. Klarytromycyna jest makrolidem działającym 
przeciwzapalnie poprzez blokowanie kaskady sygnałowej p38 MAPK, która ma udział 
w toksyczności płucnej wywołanej metotreksatem.
CEL: Ocena skuteczności klarytromycyny w ochronie przed zwłóknieniem płuc na 
modelu szczura ze zwłóknieniem płuc wywołanym metotreksatem.
MATERIAŁ I METODY: Grupę szczurów liczącą ogółem 30 samic podzielono na trzy 
grupy. Grupie I podawano sól fizjologiczną dootrzewnowo i dożołądkowo, grupie II 
– metotreksat doustnie w dawce 3 mg/kg m.c., a grupie III – metotreksat doustnie 
w dawce 3 mg/kg m.c. oraz klarytromycynę dootrzewnowo w dawce 200 mg/kg m.c. 
przez 28 dni. Tkanki płuc poddano następnie analizie histopatologicznej pod 
mikroskopem optycznym.
WYNIKI: W grupie kontrolnej wykazano zwykłe zmiany histopatologiczne. 
Zwłóknienie płuc było istotnie większe w grupie otrzymującej sam metotreksat niż 
w pozostałych grupach (p < 0,005).
WNIOSKI: Stwierdzono skuteczność klarytromycyny w ochronie przed zwłóknieniem 
płuc wywołanym metotreksatem. Należy jednak podjąć dalsze badania, aby określić 
dawkowanie leku i jego bezpieczeństwo.
